# OggiSTI

[OggiSTI](https://www.progettohmr.it/OggiSTI) - Accadde oggi nella storia dell'informatica è un sottoprogetto di [Hakerando la Macchina Ridotta](https://www.progettohmr.it).

## L’idea

Raccontare la storia dell’informatica in modo accurato a un pubblico più ampio possibile è uno degli obiettivi di HMR. Dalla didattica [1, 2] agli articoli su un quotidiano online [3] diversi sono gli esperimenti di comunicazione già realizzati.

OggiSTI è un sottoprogetto di HMR per raccontare la storia dell’informatica per eventi quotidiani. L’espediente dell'almanacco cattura l’attenzione suscitando curiosità per ciò che accadde oggi. Il fuoco su un singolo evento permette di raccontarlo con sufficiente dettaglio mantenendo la dimensione dei testi contenuta.

OggiSTI è collaborativo: chiunque può partecipare alla redazione degli eventi creandone di nuovi o migliorando i contenuti di eventi già pubblicati. Tutti i contributi sono riconosciuti. Il modello di collaborazione si ispira però ai processi di revisione delle comunità di ricerca: gli eventi prima di essere pubblicati sono riletti dagli utenti più esperti. Nella realtà del web dove molti contenuti non sono controllati o sono affidati al parere della maggioranza, agli interventi delle lobby più attive o al verdetto dei “like”, OggiSTI prova a reintrodurre l’affidabilità della peer review tipica delle comunità di ricerca.

Le linee guida aiutano redattori e revisori a mantenere il racconto uniforme nello stile, semplice nel linguaggio, strutturato nei contenuti e corretto dal punto di vista storico e tecnologico. In particolare sono richiesti riferimenti attendibili, sia come fonti primarie sia come testi di approfondimento.

L’idea di OggiSTI è stata sviluppata nel corso di un tirocinio curriculare poi continuato in una tesi [4] del corso di laurea in Informatica Umanistica dell’Università di Pisa. Nell’ambito del lavoro è stata realizzata anche l’infrastruttura tecnologica di OggiSTI, un’applicazione web che gestisce sia la pubblicazione automatica degli eventi quotidiani, sia il processo di redazione e revisione dei contenuti. 

## Come collaborare

OggiSTI è un esperimento di narrazione storica collaborativa. Il modello di collaborazione si ispira ai processi di revisione paritaria che sono una tradizione consolidata delle comunità scientifiche: gli eventi prima di essere pubblicati sono riletti dagli utenti più esperti.

Si può collaborare a OggiSTI in due ruoli:

* redattore: propone nuovi eventi, scrive e modifica i contenuti di eventi nuovi o già esistenti ma migliorabili; quando ritiene il suo lavoro pronto per essere pubblicato, lo sottopone all'approvazione dei revisori
* revisore: rilegge e approva (o no) per la pubblicazione gli eventi redatti; per la pubblicazione è richiesta l'approvizione di due revisori diversi; una non approvazione deve essere motivata con le indicazioni per migliorare i contenuti.

Tutti i ruoli possono rimandare un evento già pubblicato in redazione perché suscettibile di miglioramento, dando indicazioni sulle modifiche apportabili. Redattori e revisori, nel loro lavoro, fanno riferimento alle linee guida.

Gli eventi in redazione possono essere presi in carico da qualunque redattore, che in questo modo si impegna a completare il lavoro in tempi ragionevoli.

Il modo più semplice per iniziare a collaborare a OggiSTI è proporsi come redattore. Ma siamo felici di accogliere come revisori persone con competenze riconosciute di storia dell'informatica.

Tutti i contributi sono dichiarati: in calce a ogni evento sono riportati i nomi di tutti i redattori e dei revisori responsabili dell'ultima pubblicazione.

Per chiedere di partecipare al progetto e ottenere le credenziali di accesso alle aree di lavoro di OggiSTI scrivi a [info@progettohmr.it](mailto:info@progettohmr.it), indicando nome e cognome, una tua breve presentazione personale e il motivo del tuo interesse per OggiSTI.

## Riferimenti

[1] Cignoni, Giovanni A. “[Lezioni al Museo: cimeli dell’informatica per didattica e orientamento all’Università di Pisa](https://www.progettohmr.it/Documenti/HMR_2017s_GC-MusScMem17.pdf)”. Museologia Scientifica Memorie 17/2017 (2017): 162–65.

[2] G.A. Cignoni, “[Bene insegnare l’informatica in una società sempre più complicata](https://www.progettohmr.it/Documenti/HMR_2016s_GC-Didamat.pdf)”, atti di Didamatica 2016, Udine, 19-21 aprile 2016.

[3] G.A. Cignoni, C. Colosimo, “[Raccontare il calcolo senza fare i conti](https://www.progettohmr.it/Documenti/HMR_2017s_GCCC-MusScMem16.pdf)”, in Museologia Scientifica Memorie, n. 16/2017, pp. 97-101, ISSN 1972-6848.

[4] N. Pratelli, “[Un’applicazione web: Oggi nella storia dell’informatica](https://www.progettohmr.it/Documenti/HMR_2017d_NP-TesiOggiSTI.pdf)”, relazione di laurea in Informatica umanistica, relatori G.A. Cignoni, E. Salvatori, Università di Pisa, 2017.

## Licensa

Questo progetto è sotto la licensa GNU General Public License - per maggiori dettagli vedere  [LICENSE.md](LICENSE.md).